《夜郎国》
作者：马伯庸

正文 夜郎国

　　开元间有赵远者，为长安县不良人，善捕逃，精策贼，凡有案发，破之者十之七八，无不敬佩。时显宦人家殷府有昆仑奴窃主金银，遽逃。县尉令擂警鼓，四门紧闭，责赵远捕之。远率众围剿，见祁勒支走上女墙，略无攀缘，越百尺城楼，如覆平地，人不能追。赵远引弓，中其项背，奴负痛而走。赵远曰：“彼必不能远。”遂跨马急追。

　　及至密林，随从缀后二三里，赵远只身入林。见昆仑奴背卧石上，拔箭在手，其血迸流如碧，惊曰：“此必树精狸怪之流，宜早之殛。”执刀欲斫。祁勒支泣拜曰：“吾今必有死，乞君收吾骸骨，速焚之，毋与人言。不然，恐夜郎者至，祸及家人。”言讫而死，尸遽萎白，发肤尽销。赵远指尸叱曰：“死公云等道！”不听，遂割其首级，归告县尉，人皆称奇。

　　是夜拍门甚巨，赵远惊起，见一客立于檐下，头覆盆笠，身着黑襦。远疑而问曰：“汝何人？”客曰：“我乃夜郎者，闻公今日擒杀一奴，特来相贺。”远谢曰：“职分所在，岂敢居功。况尔等何竟深夜致贺乎？”客曰：“此亦仆之职分也。”举红烛一条，火光如豆，固请曰：“可凝目此烛。”赵远大恚，以手挞之，烛折火灭。

　　夜郎者叹曰：“公心志若铁，果决坚毅，真吾辈人也。”随具大理寺公文一函，其上云“携此牍者，远近郡县征辟无碍，令如寺丞亲临。”远细验之，并无伪谬乖佯之处，始知是客是朝廷命官。

　　二人遂相引出郑徽门，出城数十里，郊野有坟丘一座。夜郎者以手叩坟，墓穴自开。远惧不敢进，客抚之，使其闭目钳口，执手潜行，若浮云中。及二人履地，客曰：可矣。”远自睁眼，见屋阙广大，高梁深檐，缀有明珠百粒，光明如百日。屋中书佐、兰台、抄录、邸房、卷阁无一不具，俨然公廨形状。

　　有小吏百余名，皆着玄服，或携牍奔走，或伏案疾书，与朝廷掾曹办公无异。远未及相问，惊见有八臂者横行而过，又有双头者穿越其间；或状似老鸱，大如熊罴；或细若指掌，形类腐萤。其余恶形怪状者，更胜描摹。彼等往来熙攘，摩肩接踵，喧喧置于市墟。小吏熟视无睹，忙碌如常。

　　众怪见夜郎者至，无不躬身相喏，执礼甚恭。至憩处，殿前有匾额，其上书云：蛮赫屯。有二婢阶下迎候，殊有颜色，赵远下视之，乃蛇身也。睹此种种异状，远汗涔盈额，惧问曰：“此何地？”夜郎者曰：“此夜郎国也。”见远面露未解，乃云：“佛说三千世界，岂独吾神州哉？彼世界之民，风土迥异，偶至中国之地，人皆目之以魑魅魍魉，树精石怪，《山海经》所录是也。汉时有彼世界客，自号夜郎，来致汉帝曰：“汉与我孰大。”汉臣多笑其陋，不知夜郎之大，差汉若霄壤。”

　　远问：“此即夜郎之生地乎？”夜郎者答曰：“非也，夜郎’之名，无非纪念而已。此地在长安之北，乃大理寺之掾属也。‘”远请详解，客曰：“秦汉之时，彼三千世界之民往来中土，无有拘束，纵心随意，与国人多有误悖相戮者，干宝《搜神记》所录甚多。至三国中，蜀汉葛公惩川中多鬼，遂置夜郎曹，归属丞相府，专督彼世界来客迁徙事。后三分归一，司马氏置夜郎曹于诸州，使张华统摄全国夜郎事。迩后五胡更替，南北辐裂，凡三百年，夜郎荒废，彼客星散。隋杨初立，杨素议起复夜郎事，未成国倾。后我大唐入统大宝，魏文贞公统录户籍、搜检佚料，方有今之夜郎国。”

　　客指殿前匾额曰：此为太宗皇帝御笔亲书，盖因蛮夷远服，驻屯于此，天赫之悦也，遂题赐馆名云‘蛮赫屯’。

　　赵远拊手大叹，客又曰：“三千世界往来频繁，常来我国，常有久居不离者，夜郎国皆一一录册，明辩身份。如今立籍者有五千之数，皆在冯诩、扶风二郡，不得少离郡县，亦不得轻入长安。”

　　客言毕，使婢女取图影一份，其上人像栩栩如生，如昆仑奴。客曰：“此即祁勒支，本外人，有登天入地之能，盖夜郎之能也；又混迹都城之内，居于天子之邻，日久祸患必生肘腋――幸赖有卿，施以援手。”

　　远又问：“彼临死前云夜郎者至，祸及家人，可有此事？”客大笑：“何至于此！”远疑曰：“公适才举烛，是何道理？”客答曰：“此烛名忘情，亦是三千世界之物。人眸一及，旧忆荡然不存。夜郎兹事体大，不足为外人道。我等夜郎者每往外出，必携此烛，一俟旁人查知，即以烛火相诱。然卿心志坚定，不为所动，实乃我辈中人。吾欲罗致卿于帐下，为夜郎者，薪俸数倍之有，何如？”

　　赵远未答，悬堂明珠忽而大闪，外堂甚乱。客起曰：“卿少待可也。”远甚奇，遂尾随而出，见街中有枭首豹身者，通体浑蓝，隳突横行，无能与之当者。有小吏遽告客，云此獠未有文牒，欲强出关。客大怒，戟指斥曰：“吾中土自有国法，何尔蔑之殊甚！”獠不言。客取虎符一枚，举而祝祈。

　　少顷，有金甲神人四具自夹壁出，俱铜头铁额，状似托钵老僧。四僧甫降，攻之如雷霆万钧，立之如山岳之镇，獠不能敌，方惶怖拜伏，为有司所执。铜人自退。赵远瞠目问曰：“此何物，威力竟至于斯！”夜郎者答曰：“此亦夜郎之物，中土唤之曰落钵陀，盖其衣似落魄，状如托钵头陀也。”

　　赵远曰：“何不入军中？若有此物，当日何有高丽之败？”夜郎者摇头曰：“夜郎之国，最重人命。凡有落钵陀，必教以天、地、人律科三则。天条曰：毋伤人性命，毋不救；地条曰：谨遵人命，惟不违天条；人条曰：善护己身，不悖天地之道。此三者，若若金玉之坚，违拗不得。”赵远叹服，三拜曰：“夜郎仁德，远胜吾朝也！”

　　客又请出仕，赵远固辞曰：“吾辈德薄，不堪重任。仆一县之材，岂能当三千世界之任。”客面色如常，礼送出墓，仍送还家中，乃曰：“夜郎虚实，卿知之甚详。仆请忘情，此朝廷法度也。”赵远应诺，客遂燃烛，远谨视之，醺醺然如饮酹酒。

　　次日起身，妻问昨夜何所之，远茫然不知。及着衣，远见袍袖隐有字迹，细觑之，方恍然醒悟。赵远本性机警，昨夜所见所闻，皆随手秘记于袖中，夜郎者不查。夜郎之秘，遂得以遗传后世。

　　――原载孙光宪（唐）《北梦琐言》卷十，原卷散佚，辑于宋人《青箱杂记》，燕京大学图书馆藏。

《夜郎国》 作者：马伯庸
好看经典的科幻小说尽在『乌拉科幻小说网』！网址：www.wulali.info
